<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>我独自升级 - 我独自升级 第11节</title>
  </head>
  <body>
    <header><h1>我独自升级 第11节</h1></header>
    <article>
      <section><p>第六章 最後嘅試煉</p>
<p>汗珠喺佢額頭度滴落嚟。</p>
<p>「建設叔…你做乜嘢呀？」</p>
<p>「你收聲！喺嗰度唔好郁呀！！」</p>
<p>王建設㷫烚烚咁大嗌一聲，舉起把劍指向緊幫程肖宇檢查傷勢嘅宋志國。</p>
<p>「啱啱邊個帶我哋嚟呢度㗎？咪就係你呢條友囉！就係因為你呀，宋志國！難道你唔應該孭鑊咩？」</p>
<p>「建設叔！！」</p>
<p>程肖宇㷫到紮紮跳，想企起身。但係，宋志國好似樹枝咁嘅手擋喺佢面前。</p>
<p>程肖宇擰轉頭望住宋志國。</p>
<p>「......」</p>
<p>宋志國冇出聲咁搖咗搖頭。佢眼神冇聲出咁話畀程肖宇聽乜嘢都唔好講。</p>
<p>雖然程肖宇有好多嘢想講，但係都吞返落肚。</p>
<p>宋志國慢慢咁企起身。</p>
<p>「王建設講得啱。我真係應該負責。」</p>
<p>「老嘢，噉就啱喇。」</p>
<p>王建設用劍尖指咗指祭壇。</p>
<p>「既然你明啦，就嗱嗱聲行過去啦。今日已經有十條人命因為你而冇咗喇。」</p>
<p>死咗嘅人之中仲有一個係王建設嘅老友。</p>
<p>探索雙重地下城係所有人投票決定嘅，但係已經冇咗理智嘅王建設明顯將件事忘記得一乾二淨。</p>
<p>宋志國同王建設講。</p>
<p>「我自己會行過去㗎，所以，可唔可以將你把劍移開呀？」</p>
<p>王建設梗係say no啦。</p>
<p>「我點會信得過你呀？咪撚磨蹭啦，快啲行過去。」</p>
<p>宋志國輕輕嘆咗啖氣，然後行向祭壇。王建設用劍頂住佢背脊，跟喺後面。</p>
<p>望住兩個人嘅背影，程肖宇咬實咗下唇。</p>
<p>‘唔係志國叔嘅錯嚟㗎。’</p>
<p>呢件事係經過晒所有人同意㗎。</p>
<p>但係而家淨係因為衰咗，就將所有責任推晒落志國叔身上，真係好卑鄙囉。</p>
<p>‘但係......’</p>
<p>但係而家程肖宇根本冇符阻止王建設。</p>
<p>王建設喺D級獵人之中都算係比較勁嘅，而程肖宇就係E級之中最廢嗰個。</p>
<p>佢哋之間嘅實力差距一眼就睇得出。更何況，程肖宇仲冇咗隻右腳。</p>
<p>就憑佢而家噉嘅情況，想阻止王建設，可能仲會連累幫佢醫傷嘅曉希。</p>
<p>「弊傢伙。」</p>
<p>程肖宇閉上咗雙眼。佢從來都未試過好似今日噉咁痛恨自己咁冇撚用。</p>
<p>同時，宋志國都已經企咗喺祭壇上面。</p>
<p>嘩啦嘩啦！</p>
<p>突然，祭壇嘅外圍出現咗一撮紅色嘅火苗。所有人都嗱嗱聲收聲，等住接下來會發生乜嘢事。</p>
<p>然而，乜嘢都冇發生。</p>
<p>得一撮火苗，就係噉多。</p>
<p>「......？」</p>
<p>佢哋又等咗一陣，都係冇任何變化。唔單止王建設，其他人亦都因為出現噉嘅狀況而覺得騰雞。</p>
<p>王建設擰轉頭望向程肖宇。</p>
<p>「喂，小程。唔係噉樣㗎咩？」</p>
<p>程肖宇都搖咗搖頭。</p>
<p>「我都…」</p>
<p>佢原本諗住一旦有人被揀做祭品送去祭壇，就可以滿足呢條第三條法則‘證明你嘅信仰’。</p>
<p>‘難道唔使祭品㗎咩？’</p>
<p>如果真係噉，噉未必係壞消息嚟嘅。</p>
<p>如果呢條法則要嘅唔係祭品，噉就即係志國叔仲有得救。</p>
<p>程肖宇嘅表情鬆咗好多。</p>
<p>見到程肖宇死撐住想企起身，佢身邊嘅兩個獵人嗱嗱聲扶住佢。</p>
<p>「可唔可以扶我一把，去祭壇嗰邊睇吓呀？」</p>
<p>「肖宇，你嘅傷勢……」</p>
<p>曉希都企咗起身，跟喺程肖宇身後。</p>
<p>曉希塊面色因為過度消耗魔力而變得好鬼白。</p>
<p>不過都好彩有曉希，啲血先至止得住，而且都差唔多唔覺得痛喇。</p>
<p>‘要快啲。’</p>
<p>曉希嘅狀況、王建設嘅㷫爆爆、宋志國嘅傷勢仲有其他獵人們嘅驚青，無論邊樣都唔容許程肖宇停低腳步。</p>
<p>時間唔多喇。</p>
<p>喺其他獵人嘅幫助下，程肖宇到咗祭壇邊。</p>
<p>「畀我上祭壇睇吓。」</p>
<p>兩個獵人猶豫咗一陣，但係，佢哋選擇相信程肖宇，登上咗祭壇。</p>
<p>隨後，又多咗三撮火苗嗱嗱聲浮現。</p>
<p>嘩啦！</p>
<p>嘩啦！</p>
<p>嘩啦！</p>
<p>程肖宇對眼發晒光。</p>
<p>‘火苗嘅數量同祭壇上面嘅人數一樣。’</p>
<p>宋志國、程肖宇再加埋扶住佢嘅兩個人，真係喎，火苗嘅數量同祭壇上面嘅人數啱晒數。</p>
<p>四撮火苗喺祭壇周圍圍成一個圈。</p>
<p>‘睇吓呢啲火苗之間嘅距離，再多兩撮就可以形成一個圓圈喇。’</p>
<p>應該係所有生還者都登上祭壇先至可以觸發機關。</p>
<p>程肖宇擰轉頭問宋志國。</p>
<p>「如果我哋一直困喺呢度，你覺得會有其他獵人嚟搵我哋㗎咩？」</p>
<p>宋志國搖頭。</p>
<p>「今日係傳送門開啟嘅第七日。喺救援嚟到之前，呢啲嘢就會先行一步。」</p>
<p>「呢度只係個D級門，可能已經畀人忽略咗好耐。」</p>
<p>「唉，協會咪都係噉㗎啦，係咪呀？」</p>
<p>傳送門過咗七日就會完全開啟。喺呢段期間殺死大佬級BOSS並且閂咗個傳送門先至係組隊戰嘅真正目的。如果失敗咗，困喺地下城嘅魔獸就會跑出嚟，喺外部世界橫行無忌。</p>
<p>程肖宇望向身後。</p>
<p>巨大嘅神像仍然坐喺王座上面，面帶寸爆咁睥住佢哋。</p>
<p>‘如果畀呢條友走咗出去，噉……’</p>
<p>後果真係唔敢諗。</p>
<p>不過，喺嗰之前，呢間房入面嘅獵人就會畀呢個神像同埋嗰啲石像殺晒啦。</p>
<p>而家，程肖宇只係知道佢哋唔可以坐以待斃。程肖宇對曉希同埋王建設大嗌。</p>
<p>「你哋兩個都上嚟！」</p>
<p>曉希首先登上咗祭壇。猶豫唔決嘅王建設都跟住上嚟。</p>
<p>又升起咗兩撮火苗，六撮火苗形成咗完整嘅圓圈。</p>
<p>嘩啦嘩啦！</p>
<p>獵人們畀接下來發生嘅事嚇親咗。</p>
<p>「搞乜嘢呀？」</p>
<p>「發生咩事呀？」</p>
<p>正如程肖宇所估計，又有變化發生咗。</p>
<p>「嚟喇。」</p>
<p>喺祭壇嘅外緣，浮現咗細細粒嘅藍色火苗，形成咗一個圓圈。</p>
<p>密密麻麻嘅藍色火苗大概有三十幾撮，正整齊咁排列開嚟。</p>
<p>‘三十四、三十五、三十六。’</p></section>
    </article>
    <footer>
      <a id="nextChapterTop" href="./0012.html">下一章</a>
    </footer>
  </body>
</html>