<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="image/x-icon" href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>大奉打更人 - 第一百零五章 劍來</title>
  </head>
  <body>
    <header><h1>大奉打更人</h1></header>
    <article>
      <section><p>第一百零五章 劍嚟</p>
<p>洛玉衡呆呆咁望住天花板，對眼好似冇晒 focus 咁。</p>
<p>有啲好似瞓到好冧醒咗之後，個人懵懵盛盛，唔知自己喺邊咁嘅感覺。</p>
<p>對上一次有咁嘅感覺嗰陣，佢都仲係個𡃁妹嚟嘅。</p>
<p>洛玉衡「呼」咗啖氣出嚟，抱元守一，定過神，穩固返元神先，跟住就開始內視自己，接收返過去七日嘅記憶。</p>
<p>七種人格，代表住業火燒身嗰陣嘅佢，可以叫做「心魔」。</p>
<p>而家業火平復咗，七種人格嘅記憶就開始逐一浮現出嚟。</p>
<p>洛玉衡覺得，呢幾日唔理同許七安之間發生乜嘢事都好，自己都應該接受到嘅。</p>
<p>首先，佢對許七安係有好感嘅，呢點毋庸置疑。所以就唔會出現厭惡嫌棄嘅可能。</p>
<p>其次，為咗唔俾自己留後路，第一次雙修嗰陣，佢係用主人格嘅身份同許七安癡纏咗成晚。</p>
<p>唔會好似瞓醒一覺，發現自己同個唔識嘅男人瞓咗足足七日咁樣衰嘅情況。</p>
<p>最後，連個身都俾咗佢，呢七日入面都係咪即係反反覆覆雙修囉。</p>
<p>「第一次同佢雙修嗰陣，我心入面都仲係抗拒多啲嘅，等我接收咗呢七日嘅記憶，可能就會接受到佢，唔會再有尷尬同埋唔好意思嘅情緒.........」</p>
<p>洛玉衡心入面咁諗住，腦海入面就好似走馬燈咁開始出現啲記憶片段。</p>
<p>佢首先「回憶」起嘅，係「怒」人格嘅記憶。</p>
<p>一幅幅畫面走馬燈咁閃過，記憶入面，佢對許七安橫眉冷對，成日發嬲，嗰種刁蠻「公主病」咁款嘅姿態搞到佢自己都擰晒眉頭。</p>
<p>「都係老樣衰，性格暴躁。佢代表嘅係我最後嘅倔強，唔肯為咗業火屈服喺一個感情基礎唔夠嘅男人度。竟然揀咗單獨壓制怒火，拒絕雙修，真係唔夠理智........</p>
<p>「嗯，佢嘅態度都算唔錯喎。冇因為『我』嘅暴躁易怒而產生太大嘅不滿。」</p>
<p>洛玉衡暗暗點頭，一邊覺得「怒」人格太過情緒化，唔夠理智。一邊又暗暗滿意許七安良好嘅態度。</p>
<p>呢個時候，一幅畫面閃過，嗰晚深更半夜，許七安夾硬闖入房，「勾引」怒人格，兩個人喺張牀上面扭作一團，然後，佢嘅衫就一件件咁俾人剝開，雪白豐滿嘅胴體就咁暴露晒出嚟。</p>
<p>洛玉衡挑咗挑眉，有啲嬲嬲哋。</p>
<p>「不過佢講嘅嘢都係有道理嘅，怒人格唔肯雙修，其他人格如果都係咁，我就死梗㗎啦，佢唔清楚其他人格嘅情況之下，夾硬闖入嚟，都係為咗我着想.........」</p>
<p>洛玉衡夾硬說服自己。</p>
<p>好喇，怒人格嘅一日就咁樣過去，雖然有少少波折，總體嚟講，洛玉衡都仲係接受到嘅。</p>
<p>跟住落嚟係乜嘢人格.......佢心入面有啲冇信心咁嘀咕咗一聲。</p>
<p>七種人格嘅出現係隨機嘅，冇跡可尋，冇規律。</p>
<p>好快，一段畫面閃過，洛玉衡就知道第二個出現嘅係乜嘢人格喇。</p>
<p>欲！</p>
<p>畫面入面，佢好早就醒咗，主動將對髀搭喺許七安條腰度，引誘佢同自己修行。</p>
<p>成整日一夜就咁鬼混過去。</p>
<p>太唔知醜喇，太唔知醜喇........洛玉衡塊面漲到紅卜卜，啲血衝晒上面，尷尬到佢想搵窿捐，尷尬到佢腳趾公都用力彎埋，成身繃到實一實。</p>
<p>佢知道欲人格可能會放蕩少少，少少哋啫，但係冇諗到竟然會去到咁不知廉恥嘅地步。</p>
<p>洛玉衡死都唔認呢個係佢自己。</p>
<p>欲人格之後就係恐懼人格，恐懼人格啱啱出現，就纏住已經攰到死死吓嘅許七安要雙修。</p>
<p>洛玉衡清清楚楚咁「睇到」，許七安完咗雙修偷偷雞咁溜咗出房，面色係發白嘅。</p>
<p>睇到咁樣嘅許七安，國師心情複雜之餘，竟然冒出「陰功」佢咁嘅諗頭。</p>
<p>但係好快，呢個諗頭就被接踵而嚟嘅記憶畫面擊破，佢睇到許七安蝦蝦霸霸咁恰恐懼人格，跟住，哀人格就上線喇。</p>
<p>「我嘅年紀做你阿媽都綽綽有餘.......」</p>
<p>「冇枉費我捱咗廿年，冇同元景帝妥協。等你江湖之行完咗，我哋就正式結為道侶。」</p>
<p>「快啲話你愛我。」</p>
<p>「衰鬼。」</p>
<p>「快啲叫許郎。」</p>
<p>「許，許郎........」</p>
<p>許郎？！</p>
<p>洛玉衡身子一晃，目瞪口呆，佢嘅身軀微微發抖，嘴唇都跟住震埋。</p>
<p>我究竟做咗啲乜嘢衰嘢啫，我以後點喺佢面前抬得起頭呀？</p>
<p>仲未完㗎，哀人格自憐自艾，對佢傾訴衷腸，講自己嘅心路歷程，話自己一早就想接近佢喇，但係又拉唔下面子，心入面糾結到死死吓。</p>
<p>後嚟因為佢主動聯絡自己，開心到喊出嚟。</p>
<p>你呢個係污衊呀！！洛玉衡嬲到癲咗。</p>
<p>冥冥之中，佢感覺自己過去嘅形象徹底崩塌，一去不復返。</p>
<p>同羞恥過呢啲嘅仲喺後面，哀人格對姓許嘅已經係情意綿綿，愛人格對佢竟然係死心塌地。</p>
<p>洛玉衡「睇到」間細客棧入面，佢俾人擺佈出各種姿勢。</p>
<p>呢啲全部都唔係上古房中術入面嘅修行之法，純粹係姓許嘅喺度糟蹋佢。</p>
<p>欺人太甚，欺人太甚.........洛玉衡眼前一陣陣發黑。</p>
<p>呼！</p>
<p>佢慢慢咁深呼吸咗一下，平復情緒，眼神有啲空洞咁望住房入面嘅某個地方，喃喃自語：</p>
<p>「既然決定咗同佢雙修，咁咪即係當咗佢係未來道侶囉，嗌，嗌一聲許郎都唔過分啫。</p>
<p>「道侶之間，魚水之歡乃人之常情，唔使介意，唔使介意........</p>
<p>「起碼，起碼呢啲係我同佢之間嘅事，其他人並唔會知呢啲嘢嘅。」</p>
<p>突然之間，一段記憶呈現，淨係見到某間房入面，張枱邊，坐住臨安、懷慶、李妙真，仲有監正嗰兩個女弟子。</p>
<p>「我知道你哋入面，有人鍾意許郎，有人對佢抱有好感，有人對佢芳心暗許。但係今晚之後，本座希望你哋收埋啲唔應該有嘅諗法。」</p>
<p>「許郎，你講句嘢呀。」</p>
<p>洛玉衡好似一尊石像咁，喺風中逐漸風化。</p>
<p>佢冇喜冇悲咁靜靜咁坐咗好耐，某一刻，伸出右手，用冇乜情緒起伏嘅聲線講咗句：</p>
<p>「劍嚟！」</p>
<p>鏽跡斑斑嘅鐵劍從池水入面飛出嚟，自己飛咗入洛玉衡手入面。國師揸住金光衝咗出靈寶觀，佢走得好果斷，走得好壯烈，好似係去戰場嘅女將軍咁，帶住玉石俱焚嘅勇氣。</p>
<p>..........</p>
<p>許府，嬸嬸一邊打喊露，一邊教訓精力過剩，一大早起身嘈喧巴閉，嘈醒佢嘅細蚊仔。</p>
<p>「你可唔可以生性啲呀，天都未光你就嘈嘈閉，老娘供你食供你著，就係俾你一大早攪人清夢㗎？」</p>
<p>嬸嬸叉住腰，口水多過茶咁鬧。</p>
<p>細蚊仔企喺佢面前，耷低頭，虛心認錯。</p>
<p>「知唔知錯呀。」</p>
<p>「知錯喇。」</p>
<p>「下次仲敢唔敢呀？」</p>
<p>「唔敢喇。」</p>
<p>「講，你錯喺邊呀。」</p>
<p>「阿媽，我錯喺邊呀？」許鈴音唔明就問。</p>
<p>嬸嬸爭啲冇啖氣抖，冇晒符咁坐低，一手捫住額頭，心力交瘁咁話：</p>
<p>「出去出去，老娘唔想見到你。」</p>
<p>「好嘞！」許鈴音卜卜跳咁向出面跑。</p>
<p>「阿媽，有神仙呀。」</p>
<p>佢停喺廳門口，大聲叫道：「好靚嘅神仙呀。」</p>
<p>嬸嬸懵盛盛咁行過去，只見到廳出面嘅小院入面，企咗一個身穿羽衣，手拎住把生晒鏽嘅鐵劍，靚到dum一聲嘅女人。</p>
<p>嬸嬸自己就係小仙女，一睇到呢個女人，就湧起咗「同類」嘅共鳴。</p>
<p>「許七安呢？」</p>
<p>女人一字一句咁問。</p>
<p>佢面無表情，但係把聲係從牙縫入面逼出嚟嘅，有啲咬牙切齒嘅感覺。</p>
<p>嬸嬸唔識呢個女人，雖然佢對國師嘅名頭就如雷貫耳。</p>
<p>「寧宴天都未光就走咗喇。姑娘你係邊位呀，搵佢有乜嘢事呀？」嬸嬸小心翼翼咁答。</p>
<p>「有冇講去邊呀？」洛玉衡面色沉到黑晒咁。</p>
<p>「冇喎。」</p>
<p>嬸嬸啱啱答完，眼珠入面就映出金光，嗰個女人就揸住金光飛走咗。</p>
<p>...........</p>
<p>距離京城好遠嘅西北方，官道，慕南梔騎住喺隻小母馬背脊上面，佢雙手撐住馬鞍，披住狐裘大氅，瞇埋眼望遠方。</p>
<p>身邊仲有兩騎，分別係苗有方同埋李靈素。</p>
<p>前者係許七安嘅跟班，所以就跟住佢。後者，聖子今次嘅江湖遊歷，最終目的就係定喺京城。</p>
<p>京城有人宗道首洛玉衡，有大奉第一美人鎮北王妃，有教坊司嘅一班花魁等等。</p>
<p>可惜世事難料，京城對佢嚟講，不過係一個傷心地。</p>
<p>既然係咁，唯有重新踏上游歷江湖，太上忘情嘅旅途囉。</p>
<p>但係呢，天宗𠵱家要捉佢返山度禁閉，仲可能會搞出更大鑊嘅嘢㗎。</p>
<p>李靈素就覺得，自己已經俾人逼到冇晒計，想過到師門呢關，唯有太上忘情喇。</p>
<p>喺太上忘情之前呀，梗係跟住許七安穩陣啲啦，可以搞掂紅顏知己同師門兩邊嘅壓力嘛。</p>
<p>至於師妹李妙真呢，佢為咗要證明自己冇偷雞𥄵摸咁鍾意許七安，就決定要彈開啲個渣男。</p>
<p>不過李靈素就聞到少少唔對路嘅味喇，以師妹嗰性格，如果真係同許七安清清白白嘅話，佢反而會一齊去遊歷至真。</p>
<p>死許七安！</p>
<p>「楊兄，我會負責睺實佢，佢做過乜嘢衰嘢，我會一五一十咁樣話返俾你聽。」</p>
<p>喺晨光之下，李靈素擰轉頭望住京城嗰邊。</p>
<p>佢跟住許七安嘅最後一個原因呢，就係受咗佢個老死楊千幻所托，要喺暗地裏面監視住許七安。</p>
<p>苗有方見到佢哋兩個都喺度望住京城嗰邊，就覺得好奇怪，問：</p>
<p>「徐前輩點解唔同我哋一齊行嘅？」</p>
<p>喺出面呢，為咗穩陣起見，就要叫佢徐謙先得。</p>
<p>慕南梔就答佢：「佢話去見個人囉。」</p>
<p>「乜嘢人呀？」</p>
<p>「一個對佢有恩情大過天嘅人囉。」</p>
<p>「哦哦。」</p>
<p>李靈素就趁機會攝嘴問：「徐夫人，嗰隻小狐狸精呢？」</p>
<p>佢都仲係好冧大奉第一美人㗎，不過既然佢已經名花有主，聖子都係唯有將啲愛意擺喺心入面囉。</p>
<p>嗱，佢可以有咁大嘅覺悟呢，都係關慕南梔而家個樣生得麻麻哋事嘅。</p>
<p>如果王妃娘娘以真面目示人嘅話，邊有男人頂得順佢嗰浸冧樣㗎，就算佢男人係許七安都係咁話，都會有數唔晒嘅好漢唔怕死咁樣拎起鋤頭㗎喇。</p>
<p>慕南梔嘴角一歪，串串貢貢咁講：「我叫咗佢去同嗰幾個八婆傳口訊囉。」</p>
<p>邊個邊個業火焚身嗰陣時呀，就會俾「七情」折磨，變到唔似自己㗎喇。</p>
<p>慕南梔應承咗佢，會幫佢保密，唔會同任何人講。</p>
<p>之唔係白姬又唔係人嚟嘅......</p>
<p>之不過白姬嗰條八婆亂咁噏三噏四講出去嘅嘢，關佢慕南梔乜事啫？</p>
<p>..........</p>
<p>洛玉衡喺京城地界巡視咗一 round，都冇發現許賊嘅影蹤，凝神感應嗰塊護身符，發現同佢斷咗聯繫。</p>
<p>即係話，佢再都搵唔到許七安喇。</p>
<p>「哼，下個月再同你算賬！」</p>
<p>洛玉衡就咬牙切齒。</p>
<p>佢揸住金光飛返靈寶觀。</p>
<p>前腳啱啱返到，後腳就有弟子行埋嚟，企喺小院出面，大聲噉講：</p>
<p>「道首，臨安殿下、懷慶殿下，仲有天宗嘅李妙真，派人送咗三封信俾您。」</p>
<p>信？</p>
<p>洛玉衡微微皺眉，道：「攞過嚟。」</p>
<p>道衣弟子行入小院，喺懷裏面攞咗三封信出嚟，恭恭敬敬噉遞上，然之後就行返出院子。</p>
<p>洛玉衡指尖一彈，三封信就即刻由信封裏面飛出嚟，喺半空中攤開。</p>
<p>由左到右，信上面順序寫住：</p>
<p>「白頭偕老！」</p>
<p>「永結同心！」</p>
<p>「早生貴子！」</p>
<p>洛玉衡呼吸一窒，淨係覺得自己俾人公開處刑咁，俾人笑，俾人寸，巨大嘅羞恥感將佢吞噬。</p>
<p>呢三封信嚟得咁啱 timing，好似專登為咗補多一刀噉。</p>
<p>...........</p>
<p>司天監，密室嘅門俾人推開。</p>
<p>許七安拎住酒壺，躡手躡腳噉行入嚟，轉身閂埋門。</p>
<p>晨光由格子窗度照入嚟，呢間密室好闊落，陳設好簡單，一張四方枱，一張簡陋嘅木板床。</p>
<p>所以就顯得有啲空蕩蕩。</p>
<p>許七安慢慢行到床邊，靜靜噉望住瞓喺床上面瞓得好冧嘅男人。</p>
<p>着住件做工好講究嘅青袍，五官清秀，兩鬢斑白，眼角啲細紋就顯示出佢已經唔後生喇。</p>
<p>「真係好似樣喎，直頭一模一樣，可惜冇晒氣息，係一個普通嘅肉身嚟嘅。」</p>
<p>許七安笑咪咪噉講：「魏公，我嚟探你喇，帶埋酒嚟添呀。我好快就要離開京城，繼續去搵龍氣，臨走之前，陪你講陣嘢先啦。」</p>
<p>............</p>
<p>PS：推介一本書，黑山老鬼嘅《從紅月開始》，成績好好，老鬼係大神嚟㗎，品質有保證。廢土背景，鍾意呢個題材嘅讀者可以去睇吓。</p></section>
    </article>
    <footer>
      <a id="nextChapterTop" href="./0629.html">下一章</a>
    </footer>
  </body>
</html>