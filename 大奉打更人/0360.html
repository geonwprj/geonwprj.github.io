<!DOCTYPE html>
<html lang="zh-HK">
  <head>
    <meta http-equiv="Content-Type" content="text/html; charset=utf-8" />
    <link rel="icon" type="" image="" x-icon"=""
    href="./static/pic/favicon.ico">
    <link rel="stylesheet" href="./static/css/main.css" />
    <meta http-equiv="Permissions-Policy" content="interest-cohort=()" />
    <meta name="viewport" content="width=device-width, initial-scale=1.0" />
    <title>大奉打更人 - 第一百一十六章 夜談</title>
  </head>
  <body>
    <header><h1>大奉打更人</h1></header>
    <article>
      <section>
        <p>甲板上面，靜到有啲陰森噉。三司啲官員、侍衛全部靜晒雞，唔敢出聲搞許七安。尤其係刑部嗰個捕頭，頭先至話許七安想搞晒佢話事係發夢。呢一刻，淨係覺得塊面㷫烚烚，突然之間明晒刑部尚書點解咁嬲又咁冇符，㷫佢㷫到入骨，偏偏又吹佢唔脹。</p><p></p><p>梗係啦，最冇面嗰個就係褚相龍，佢係鎮北王嘅副將嚟㗎嘛，喺邊關揸晒大權，返到京城，都係唔使睇人面色。就算係朝廷啲大官，佢都唔驚，因爲可以控制佢生死同前途嘅人係鎮北王。啲大官權力幾大都好，都搞唔掂佢。</p><p></p><p>慢慢就養成咗囂張跋扈嘅性格，點知去到呢一刻，喺許七安手上狠狠地仆咗一鑊。褚相龍一邊勸自己要顧全大局，一邊壓住心入面嗰啖氣同埋嬲爆爆嘅火，但係都冇面喺甲板度留低，深深望咗許七安一眼，就唔聲唔聲咁走咗。佢淨係覺得其他人望住佢嘅眼神都帶住嘲諷，一刻都唔想留喺度。</p><p></p><p>甲板上面，船艙入面，一道道目光望向許七安，眼神靜靜雞咁變咗，由審視同埋睇戲咁，變成敬畏。銀鑼呢個官職唔算乜嘢，使團入面官位高過佢嘅大把，但係許銀鑼揸住嘅權力同埋孭住嘅皇命，令佢呢個主辦官變到當之無愧。如果有人夠膽陰奉陽違，或者用官位嚟壓佢，褚相龍今日嘅瘀，就係佢哋嘅榜樣。</p><p></p><p>王妃畀嗰班死o靚妹阻住晒，睇唔到甲板上面啲人嘅面色，但係聽聲，就已經夠晒。佢嘅行爲表面睇落好似好霸道好強勢，畀人覺得佢後生仔火氣盛咁，但係其實粗中有細，佢一早估到啲禁軍會撐佢㗎喇...........唔，唔啱，我畀表面嘢呃咗，佢之所以可以壓得住褚相龍，係因爲佢做嘅嘢係對得住自己良心嘅，所以佢可以光明正大，所謂得道者多助，失道者寡助........王妃都要認，呢個男人真係幾有魄力同人格魅力嘅，就係鹹濕咗啲囉。</p><p></p><p>隨住褚相龍認衰、走咗佬，呢場風波就咁樣完咗。許銀鑼安撫咗啲禁軍，行去船艙嗰邊，阻住喺入口嗰度啲丫鬟即刻散開晒，望住佢嘅眼神有啲驚驚哋。同個老阿姨揩身而過嗰陣，許七安對佢放咗個電眼，佢即刻露出嫌棄嘅樣，好唔屑噉擰開面。真係鹹濕佬嚟㗎喎.........王妃心諗。佢而家個樣，真係同靚女扯唔上關係，而且樣貌普通。但係就算係噉，咁猥瑣又鹹濕嘅許七安竟然仲想撩佢。</p><p></p><p>入咗船艙，上到二樓，許七安敲咗敲楊硯間房門。“入嚟！”由頭到尾都唔屑參與啲紛爭嘅楊金鑼，淡淡噉講。許七安推門入去，見到楊硯喺張牀上面盤膝坐住，牀邊一對靴擺到四四正正。楊硯做嘢一絲不苟，但係同春哥嘅強迫症又有啲唔同。許七安閂埋門，行到枱邊，斟咗杯水畀自己，一啖氣飲晒，細聲問：“嗰啲女眷係咩事呀？”</p><p></p><p>“褚相龍護送王妃去北境，爲咗避人耳目，所以混咗入使團入面。呢件事皇上同魏公打過招呼，但係淨係口頭講咗聲，冇文書做證。”楊硯話。真係王妃嚟㗎喎.........許七安皺咗皺眉頭，佢估啱咗，褚相龍護送嗰啲女眷真係鎮北王妃，正正係因爲噉，佢淨係嚇吓褚相龍，冇真係趕佢走。</p><p></p><p>“點解護送王妃去北境，要搞到鬼鬼祟祟噉呀？”許七安問。楊硯搖頭。呢件事一定有古怪.......許七安壓低聲線，話：“頭兒，同我講吓呢個王妃吖，覺得佢鬼鬼鼠鼠咁嘅。”楊硯微微皺眉，呢個問題有啲難到佢，始終對於一個世界上溫暖嘅避風港唔係男人嚮往嘅深淵，而係武道嘅武癡嚟講，八卦嘢一啲意思都冇。</p><p></p><p>“我知嘅唔多，淨係知當年山海關戰役之後，王妃就畀皇上賜咗畀淮王。之後廿年入面，佢都冇離開過京城。” 呢啲嘢我全部都知道晒啦，我甚至仲記得嗰首形容王妃嘅詩添........許七安見問唔到啲咩八卦嘢，即刻覺得好失望。</p><p></p><p>“你今次得罪咗褚相龍，去到北境之後，實走唔甩畀佢哋搞搞震，但係都成功建立咗威信。呢一路上面，冇人夠膽同你鬥。” 楊硯繼續講：“三司啲人唔可以信得過，佢哋對查案唔係好積極。”睇得出，冇危險嘅情況之下佢哋會查案，一遇到危險，肯定會驚青縮沙，始終差事做得唔好，最多畀人責罰吓，總好過冇咗條命.........許七安點頭：“我知，呢啲都係人之常情啫。”</p><p></p><p>楊硯冇勸啲咩，點咗點頭，望住許七安：“仲有冇嘢呀，冇嘢就出去啦，唔好阻住我練功。”頭兒，你呢個人真係一啲意思都冇，你根本就係我上世嗰個世界入面嘅programmer，女人喺佢哋面前除褲，佢哋淨係識得大嗌一聲：404 許七安半玩爛gag半吐槽噉離開咗間房。</p><p></p><p>..........嗰日，食完晚飯，喺黑麻麻嘅夜色入面，許七安同陳驍，仲有成班禁軍坐喺甲板上面吹水。許七安同佢哋講起自己偵破嘅稅銀案、桑泊案、平陽郡主案等等，聽到啲禁軍打從心底佩服，覺得許七安簡直係神人。身爲京城禁軍，佢哋唔係第一次聽講呢啲案，但係對於細節就完全唔知。而家終於知道許銀鑼係點樣偵破案件嘅。</p><p></p><p>譬如稅銀案入面，嗰陣時仲係長樂縣快手嘅許寧宴，身處困境但係心境平靜，同府尹講：你想唔想破案呀？府尹答：想呀。許寧宴淡淡噉講：攞卷宗嚟。於是啲卷宗就送咗嚟，佢淨係掃咗一眼，就睇穿咗搞到打更人同府衙頭都爆埋嘅稅銀案。</p><p></p><p>又譬如錯綜複雜，註定會寫入史冊嘅桑泊案，刑部同府衙嘅捕快束手無策，一頭霧水。許銀鑼，哦唔係，嗰陣時仲係許銅鑼，手揸住御賜金牌，對住刑部同府衙嗰啲廢柴講：刑部搞唔掂嘅案，我許七安嚟搞掂，刑部唔敢做嘅事，我許七安嚟做。刑部嗰啲廢柴羞愧到頭都耷低埋。</p><p></p><p>許銀鑼真係好勁呀........啲禁軍愈嚟愈佩服佢，崇拜佢。“其實呢啲都唔算乜嘢，我呢世人最威水嘅事蹟，係雲州案。”許七安手拎住酒壺，掃過一張張瘦蜢蜢嘅面孔，寸寸貢噉講：“嗰陣時雲州叛軍攻陷布政使司，巡撫同埋一班同事條命仔危在旦夕。“呢個時候，我一個人一支刀擋喺八千叛軍面前，佢哋邊個都入唔到嚟，我斬咗成個鐘頭，斬爛咗幾十把刀，成身插滿箭，佢哋都係邊個都入唔到嚟。”</p><p></p><p>“八千？”百夫長陳驍呆一呆，搲晒頭話：“我點解聽講係一萬叛軍嘅？”“我聽講一萬五喎。”“唔唔唔，我聽禁軍入面啲兄弟講，係成整兩萬叛軍。”士兵們嘈交嘈起上嚟。........喂喂喂，呢個都吹得太大喇掛，我都唔好意思喇。許七安咳咗一聲，引起大家注意，話：“冇冇冇，嗰啲全部都係謠言嚟㗎，以我呢度嘅數目做準，淨係得八千叛軍㗎咋。”八千係許七安覺得比較合理嘅數目，過萬就太誇張喇。有時佢自己都會唔記得，我當初到底殺咗幾多叛軍㗎呢。</p><p></p><p>“原來係八千叛軍。”啲禁軍恍然大悟，仲要堅信呢個就係真實數據，始終都係許銀鑼自己講嘅。吹水吹水，出嚟抖氣嘅時間到喇，許七安拍拍手掌，話：“聽日到江州，再向北就係楚州邊境，我哋喺江州驛站休息一日，補充物資。聽日我畀大家放半日假。”許大人真係好人呀........啲大頭兵開開心心噉返咗艙底。呢幾日唔使焗喺艙底，又勤力刷馬桶，環境得到好大嘅改善，佢哋氣色都好咗好多。</p><p></p><p>頭先至仲好熱鬧嘅甲板，轉頭就變得有啲冷清，好似霜雪噉嘅月光照喺船上面，照喺人嘅面上面，照喺河面上面，閃吓閃吓嘅月光。 “呃人佬！”拎住酒壺嘅許七安，聽到有人喺身邊鬧佢。佢死皮賴臉噉笑住講：“你咪就係眼紅我咁叻囉，你又知我係呃人嘅，你又唔喺雲州。”老阿姨牙尖嘴利，哼哼兩聲話：“你又知我講緊雲州案嘅？”許七安畀佢窒咗一窒，冇好氣噉講：“仲有冇嘢呀，冇嘢就彈開啦。”</p><p></p><p>老阿姨嬲嬲哋話：“偏唔彈，又唔係你屋企隻船。”佢身體嬌貴，頂唔順隻船搖嚟搖去，呢幾日瞓唔好食唔落，眼袋都走晒出嚟，真係殘晒，就養成咗瞓覺之前嚟甲板吹吓風嘅習慣。啱啱好見到佢同埋一班大頭兵喺甲板上面吹水打屁，淨係可以匿埋喺一邊偷聽，等啲大頭兵走晒，佢先至夠膽行出嚟。許七安唔睬佢，佢都唔睬許七安，一個低頭望住閃閃吓碎光嘅河面，一個抬頭望住天邊嘅月光。</p><p></p><p>老阿姨唔出聲嘅時候，有陣好靜好靚嘅美感，好似月光下面嘅海棠花，自己一個開得好靚噉。月光照喺佢普通樣嘅面珠墩上面，對眼就收埋喺眼睫毛投落嚟嘅陰影入面，又深邃到好似大海噉，又好似最純淨嘅黑寶石。許七安飲咗啖酒，擰開審視佢嘅目光，抬起頭感慨噉講：“本官詩興大發，作詩一首，你行運喇，第時可以攞住我嘅詩出去威。”佢嗤笑一聲，成塊面都唔屑，對耳仔就老實到豎起晒。</p><p></p><p>雖然好想打擊或者嘲笑吓呢個成日搞到佢嬲嘅男人，但係喺詩詞方面，佢係大奉儒林公認嘅詩魁嚟㗎，出聲唔尊重佢只會顯得佢自己蠢。等咗一陣，都仲未見佢讀詩，等緊佢啲好嘢嘅老阿姨忍唔住擰轉頭望過去，撞到一對戲弄人嘅眼神。佢又嬲嬲哋擰返轉頭。跟住，耳邊傳嚟嗰條友半嘆氣半吟誦嘅聲：“今人不見古時月，今月曾經照古人。” 今人不見古時月，今月曾經照古人.........佢對眼慢慢瞪大，嘴入面細細聲咁唸住，驚艷嘅表情寫晒喺塊面度。</p><p></p><p>“我終於明點解京城入面嗰啲讀書人咁追捧你啲詩。”佢輕輕嘆咗啖氣講。佢哋唔係吹捧我，我唔係生產詩嘅，我淨係詩詞嘅搬運工人嚟㗎咋.......許七安笑住講：“過獎過獎，詩才呢啲嘢係天生嘅，我一出世就覺得個腦裝滿晒傳世佳作，信手拈來。” 今次，脾氣古怪嘅老阿姨冇打擊同埋反駁，追問：“之後呢？” 之後我就唔記得喇........許七安攤開雙手：“我淨係作到呢一句，下面冇㗎喇。”</p><p></p><p>佢咬牙切齒噉講：“我終於明點解咁多人咁憎你喇。” 之後又係一陣沉默。老阿姨趴喺護欄上面，望住微波粼粼嘅江面，呢個姿勢令到佢patpat仔唔能夠避免噉微微翹起，薄薄嘅春衫下面，凸顯出圓碌碌嘅兩瓣patpat。 “好大，好圓，但係睇唔出係蜜桃定係滿月.........”許七安習慣性噉喺心入面評論咗一句，之後擰開咗目光。都唔可以一路望住，顯得佢好似好猥瑣噉。</p><p></p><p>“聽講你要去北境查血屠千里案？”佢突然之間問。</p><p>“嗯。”許七安點頭，簡而精咁講咗句嘢。</p><p>“係咩案呀？” 佢又問。</p><p>“暫時都唔係好清楚喎，但我估計係啲蠻族佬入侵邊境，周圍燒殺搶掠，殺到屍橫遍野咁滯，但係鎮北王就淨係死守喺城入面唔肯出嚟。” 許七安就咁樣估估吓。</p><p>“哦！”</p><p>佢點點頭，咁樣講：“如果係咁嘅話，你唔驚得罪鎮北王咩？”</p><p>“驚呀。”</p><p>許七安冇晒符咁講：“如果單嘢唔係關我事嘅話，我都費事理，理好自己嘢咪算囉。 但係偏偏就係輪到我。”</p><p>“諗住可能就係天意啦，既然係天意，咁我就要去睇吓。”</p><p>佢冇出聲，眯埋眼，享受住江面吹嚟嘅少少涼風。</p><p>許七安眼珠一轉，笑住講：“我舊年搭船去雲州嗰陣，喺路上面遇到啲怪事。”</p><p>佢即刻嚟料，側側個頭。</p><p>“話說，有個兵仔夜晚嚟到甲板上面，好似你頭先咁嘅樣趴喺欄杆度，望住水面，跟住，跟住........”</p><p>許七安望實個河面，露出咗好驚嘅表情。</p><p>佢都好緊張咁望住個河面，勁集中精神。</p><p>“跟住河入面就嗱嗱聲彈咗隻水鬼出嚟！” 許七安壓低聲線講。</p><p>“亂，亂講嘢......”</p><p>個阿姨塊面即刻白晒，有啲驚驚哋，死撐住話：“你咪想嚇我囉。”</p><p>噗通！</p><p>突然間，水面傳嚟嘭一聲，啲水花濺起晒。</p><p>佢尖叫咗一聲，嚇到一Pat屎跌咗落地，攬住個頭震晒。</p><p>“哈哈哈！”</p><p>許七安笑到肚都痛埋，指住個阿姨狼狽樣，笑佢：“一個酒壺就嚇到你咁。”</p><p>個阿姨靜雞雞咁起身，面色黑過墨斗，唔聲唔聲咁走咗。</p><p>嬲嬲豬？許七安望住佢背脊，大聲叫：“喂喂喂，返轉頭再吹多陣水呀，細嬸。”</p><p>..........</p><p>差唔多天光嗰陣，官船慢慢咁泊咗喺黃油郡嘅碼頭，黃油郡喺江州算係少數有碼頭嘅郡，所以經濟發展都算係唔錯㗎喇。</p><p>呢度最出名就係一種黃戢戢，晶瑩剔透嘅玉石，顏色好似牛油咁，所以就叫做黃油玉。</p><p>官船會喺碼頭停一日，許七安就叫人落船準備物資，同時將啲禁軍分開兩批，一批留喺官船度，另一批就入城。半日之後，就換轉第二批。</p><p>“趁住有時間，晏晝食完飯去城入面搵吓啲勾欄，帶埋啲打更人兄弟去玩吓，至於楊硯就等佢留喺船上面啦..........”</p><p>喺晨光之下，許七安咁樣諗緊嘢嘅時候，突然聽到甲板邊邊角角傳嚟嘔吐聲。</p><p>擰轉頭望過去，見到唔知係蜜桃定滿月咁鬼圓潤嘅，個阿姨趴喺船邊，係咁嘔。</p><p>“細嬸，有咗呀？” 許七安串串貢咁講，一邊攞條手巾仔出嚟，一邊遞過去。</p><p>佢冇睬佢，自己攞條靚手巾出嚟抹抹嘴，面容憔悴，對眼佈滿晒紅筋，睇嚟好似成晚冇瞓過咁。</p><p>“我尋日就見你面色唔係咁好啦，做咩事呀？” 許七安問。</p><p>個阿姨瞪咗佢一眼，扭吓扭吓Pat Pat咁行返入船艙。</p><p>佢琴晚驚到成晚瞓唔着，總係覺得飄吓飄吓嘅床幔出面，有對好得人驚嘅眼望住佢，又或者張床底會唔會伸隻手出嚟，又或者紙紮嘅窗出面會唔會掛住粒人頭.........</p><p>縮埋喺啲被竇度，用被冚住個頭，瞓都唔敢瞓，重要唔時唔時伸個頭出嚟睇吓間房有冇嘢。</p><p>成晚冇瞓，再加上架船又un吓un吓，呢幾日積埋積埋嘅攰即刻爆發晒出嚟，頭痛、嘔吐，鬼咁辛苦。</p><p>都係呢條衰仔累嘅。</p><p>唔理我就唔理我囉，我驚你阻住我去勾欄聽曲咩.........許七安細聲講，叫埋啲friend一齊落船去。</p><p>..........</p><p>PS：出咗先，之後再改</p><p>我今日都仲喺度更新緊，咁都唔值得你哋投張月票畀我咩？</p>
      </section>
    </article>
    <footer>
      <a id="nextChapterTop" href="./0361.html">next</a>
    </footer>
  </body>
</html>